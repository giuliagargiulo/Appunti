---
author: Giulia Gargiulo
---

## Servizi di un SO
Un sistema operativo **offre un ambiente** dove eseguire programmi e fornire servizi.
Ogni insieme di servizi offre funzionalità utili per l'utente.
![[Screenshot 2024-10-08 alle 11.41.29.png]]
1. **Interfaccia con l'utente (UI)**: essa può assumere diverse forme:
	1. **Interfaccia a riga di comando (CLI)**: è basata su stringhe che codificano i comandi, insieme ad un metodo per inserirli e modificarli
	2. **Interfaccia batch**: prevede che comandi e direttive siano codificati nei file, ed eseguiti successivamente.
	3. **Interfaccia grafica (GUI)**: un grafico a finestre dotato di un puntatore per comandare operazioni di I/O e selezionare opzioni dai menu, insieme ad una tastiera per inserire testo.
2. **Esecuzione di un programma**: Il sistema deve poter caricare un programma in memoria ed eseguirlo. Il programma deve poter terminare normalmente o a causa di un errore.
3. **Operazioni di I/O:** Un programma in esecuzione potrebbe richiedere un'operazione di I/O, però di solito un utente non può accedere ai dispositivi di I/O, quindi il sistema deve offrire mezzi adeguati.
4. **Gestione del file system**: I programmi richiedono operazioni di lettura e scrittura su file, creazione o cancellazione di file o directory, ricerca di file; alcuni programmi devono anche gestire i permessi di accesso ai file.
5. **Comunicazioni:** I processi possono scambiare informazioni sullo stesso computer o tra computer attraverso una rete. Lo scambio avviene tramite memoria condivisa o attraverso lo scambio di pacchetti; in questo caso il SO trasferisce pacchetti tra i vari processi.
7. **Rilevamento d'errori:** Il SO deve essere sempre capace di rilevare eventuali errori nella CPU, nei dispositivi di memoria, nei dispositivi di I/O o in un programma utente. Il SO deve saper gestire in modo corretto ogni tipo di errore.
8. **Assegnazione delle risorse:** Se sono in corso più sessioni di lavoro di utenti o sono in esecuzione più processi, il SO deve assegnare le risorse necessarie ad ognuno di essi.
9. **Controllo dell'uso delle risorse:** è possibile registrare quali utenti utilizzano il calcolatore, segnalando quali e quante risorse impiegano.
10. **Protezione e sicurezza:** la protezione assicura che l’accesso alle risorse del sistema sia controllato, infatti più processi in esecuzione concorrente non devono influenzarsi o interferire con il sistema operativo. E' anche importante proteggere il sistema dagli estranei, ad esempio nel caso di un calcolatore multiutente o di dati memorizzati in rete. In questi casi la sicurezza comincia con l'**obbligo di identificazione da parte di ciascun utente**.
---
## Chiamate di sistema
Le **chiamate di sistema** (**system call**) costituiscono l'**interfaccia** tra un **processo** e il **sistema operativo**. Esse sono istruzioni estese che **invocano servizi gestiti dal kernel**  e sono tipicamente scritte in linguaggio di alto livello come C o C++. Per un semplice programma, come ad esempio un programma che legge i dati da un file e li trascrive in un altro, sono necessarie molte chiamate di sistema e un intenso uso del sistema operativo, infatti un SO può eseguire migliaia di chiamate di sistema al secondo.

![[Screenshot 2024-10-09 alle 11.52.43.png]]
### Application Programming Interface (API)

Un'**API** è un insieme di regole e protocolli che **permettono a diverse applicazioni software di comunicare tra loro**. Le API definiscono i metodi e i formati attraverso cui un software può richiedere e scambiare dati o servizi con un altro software, facilitando l'integrazione tra diversi sistemi.
Ad esempio, un'applicazione potrebbe utilizzare un'API per recuperare dati da un server o inviare informazioni a un altro servizio.

>[!Nota]
>Esse specificano un insieme di **funzioni a disposizione dei programmatori**, e i parametri necessari alla loro invocazione, insieme ai valori restituiti.
>
![[Screenshot 2024-10-09 alle 14.06.45.png|500]]

### Relazione tra API e chiamate di sistema
La maggior parte dei programmatori, non si dovrà mai preoccupare delle chiamate di sistema, poiché gli sviluppatori solitamente utilizzano **API**.

Ad esempio, il run-time support system di un linguaggio di programmazione, cioè l'insieme di funzioni strutturate in librerie incluse nel compilatore, fornisce un'interfaccia alle chiamate di sistema rese disponibili dal SO, che unisce il linguaggio e il sistema stesso.

La **system-call interface** intercetta le chiamate di sistema invocate dalla API, e richiede effettivamente la chiamata necessaria, che risiede nel kernel, e passa al chiamante i valori restituiti, inclusi quelli di stato.
Tipicamente, ogni system call è codificata da un numero, e la system-call interface mantiene una tabella indicizzata.

***Vantaggi:***
- Il chiamante non ha necessità di conoscere niente sull'implementazione della system call, quindi i dettagli riguardanti le system call sono nascosti al programmatore dalla API, e sono gestiti dal sistema di supporto all'esecuzione.

### Passaggio dei parametri
Il passaggio dei parametri può avvenire in 3 metodi:
1. tramite i registri (a volte però ci sono più parametri che registri)
2. tramite un blocco o una tabella salvati in memoria, e viene passato l'indirizzo del blocco come parametro in un registro (Linux e Solaris)
3. vengono inseriti nello stack dal programma per poi essere estratti dallo stack dal sistema operativo.
### Tipi di chiamate di sistema
1. Controllo dei processi
	- Creare e terminare processi
	- Caricare ed eseguire processi
	- Ottenere e settare attributi di processo
	- Attese di tempo o eventi/segnali
	- Allocare memoria
	- Debugger per determinare bug
	- Meccanismi di gestione dell'accesso ai dati condivisi
2. Gestione dei file
	- Creare e cancellare file
	- Aprire e chiudere file
	- Lettura, scrittura, riposizionamento
	- Ottenere e settare attributi
3. Gestione dei dispositivi 
4. Gestione delle informazioni
5. Comunicazione
6. Protezione

![[Screenshot 2024-10-09 alle 15.02.41.png |500]]
### Programmi di sistema
I programmi di sistema offrono un ambiente conveniente per lo sviluppo e l'esecuzione dei programmi; possono essere semplici interfacce per le chiamate di sistema, o programmi più complessi. Essi sono classificati nelle seguenti categorie:
- **Gestione dei file**: compiono operazioni su file e directory.
- **Informazioni di stato**: richiedono al sistema di indicare data, ora, memoria disponibile o spazio nei dischi... Essi mostrano le informazioni tramite terminale o tramite finestre della GUI. 
- **Modifica dei file**: Includono diversi editor per creare e modificare file.
- **Ambienti d'ausilio alla programmazione**: compilatori, assemblatori, interpreti, debugger sono spesso forniti insieme al SO.
- **Caricamento ed esecuzione programmi**: una volta assemblato o compilato, un programma deve essere caricato in memoria. Il sistema mette a disposizione diversi tipi di caricatori.
- **Servizi di background**: vengono lanciati a tempo di boot, e alcuni rimangono in costante esecuzione, come i demoni.
- **Comunicazioni**: offrono meccanismi per creare collegamenti virtuali con processi, utenti e calcolatori. Permettono di inviare messaggi ad altri utenti, accedere al Web, inviare email...
---
## Struttura del Sistema Operativo 
Per progettare un SO, bisogna distinguere la **politica** (cosa il sistema deve fare) dal **meccanismo**(come lo deve fare). Questa separazione è fondamentale per la flessibilità. Solitamente, le parti più a basso livello sono scritte in assembly, mentre il corpo principale in C/C++, questo perché un SO scritto in linguaggio ad alto livello è più facile da adattare ad un'altra architettura(**porting**).

Un sistema operativo è un software molto complesso, che può essere strutturato in vari modi: **sistemi monolitici a struttura semplice (MS-DOS) oppure complessa (UNIX), sistemi stratificati, sistemi a microkernel, sistemi a moduli, sistemi ibridi**.

### Sistemi monolitici
E' un sistema operativo costituito da una collezione di procedure, ognuna delle quali può chiamare qualsiasi altra procedura.
- Collezione di procedure linkate in un unico eseguibile
- Poca modularità (è difficile da implementare ed estendere)
- Struttura basata su chiamate di sistema

Ad esempio, **UNIX** è poco strutturato, a causa delle limitazione dell'hardware disponibile al tempo della sua progettazione. Il sistema è formato da due parti, il kernel e i programmi di sistema. Il kernel è formato da: file system, sheduling della CPU, gestione della memoria, e altre funzionalità rese disponibili tramite chiamate di sistema.

### Sistemi stratificati
Il sistema è diviso in un certo numero di livelli o strati, in cui il più basso corrisponde all'**hardware**(layer 0) e il più alto all'**interfaccia utente** (layer N).
Lo strato di un sistema operativo è un concetto astratto, ogni strato incapsula dei dati, tramite strutture dati, e le operazioni che trattano questi dati. 

>[!Important]
>Ogni strato può richiamare solo operazioni che appartengono agli strati di livello inferiore ad esso, in questo modo viene semplificata la fase di debugging e verifica del sistema.

### Microkernel
I sistemi a **microkernel** (ad esempio Mach) sono realizzati togliendo dal kernel tutti i componenti non essenziali, realizzandoli come programmi di livello utente e di sistema, garantendo un kernel di dimensioni molto inferiori e più facile da gestire. Un microkernel offre soltanto i servizi minimi di gestione dei processi, memoria e comunicazione.

![[Screenshot 2024-10-11 alle 13.05.35.png|500]]

**Vantaggi**: 
- Facile estensione del sistema operativo, infatti i nuovi servizi vengono aggiunti allo spazio utente e non richiedono modifiche del kernel.
- Maggiore sicurezza e affidabilità, poichè la maggior parte dei servizi vengono eseguiti come processi utente, quindi se un servizio è compromesso, il resto del sistema operativo rimane intatto.

**Svantaggi**:
- Possono incorrere in cali di prestazioni dovuti al sovraccarico indotto dall'esecuzione di processi utente con funzionalità di sistema.

### Sistema a moduli
Il miglior approccio attualmente disponibile per la progettazione di un SO si basa sulla programmazione orientata agli oggetti per implementare un kernel modulare.
In questo tipo di sistemi, il kernel è costituito da un insieme di componenti, integrati da funzionalità aggiunte dinamicamente durante l'avvio o l'esecuzione.
Questo metodo è utilizzato nelle implemementazioni moderne di UNIX, come Solaris, Linux e Max OS X.

Ad esempio, Solaris è formato da 7 moduli caricabili:
![[Screenshot 2024-10-11 alle 13.12.37.png|400]]
In generale, un sistema a moduli ha interfacce ben definite e protette, è più flessibile di un sistema a strati, poichè ogni modulo può invocare funzionalità di qualsiasi modulo ed è più efficiente di un sistema a microkernel.

### Struttura ibrida
La maggior parte dei sistemi operativi moderni combinano più approcci per soddisfare le esigenze di prestazioni, sicurezza e usabilità.
Ad esempio, il sistema operativo Mac OS X di Apple adotta una struttura ibrida; è organizzato in strati, uno dei quali contiene il microkernel Mach. Gli strati superiori comprendono gli ambienti esecutivi delle applicazioni e un insieme di servizi che offre un’interfaccia grafica con le applicazioni. Il kernel si trova in uno strato sottostante, ed è costituito dal microkernel Mach e dal kernel BSD.

---
